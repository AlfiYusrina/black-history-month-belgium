---
templateKey: archives-post
language: nl
slug: firstedition
title: AFRIKA DOOR DE LENS VAN AFRIKANEN
date: 2020-02-02T16:32:15.560Z
description: AFRIKA DOOR DE LENS VAN AFRIKANEN
featuredpost: false
featuredimage: /img/49781672_1178998122250085_3938757268408893440_o.jpg
tags:
  - first edition
year: '2018'
---
De eerste editie van Black History Month zal in het teken staan van het dekoloniseren van the gaze. Hierbij wordt via Afrikaanse films de relatie tussen de Westerse blik en de Andere geproblematiseerd. Afrikaanse cinema biedt ons immers een andere manier van kijken aan en wijst op de menselijkheid van Afrikanen. Het is dit universele menszijn, dat een alternatief biedt voor de binaire logica van het Zelf en de Ander, dat de Afrikaan voortdurend positioneert als het inferieure en exotische object van Westerse spot en verlangen. Daarnaast zijn Afrikaanse films ook bewaarplaatsen van collectieve herinneringen en roepen ze vragen op over de relatie tussen het hedendaagse Afrikaanse leven en het verleden van Afrika en haar tradities; vragen over de politieke en ideologische instituties opgelegd door de koloniale overheersing en onderhouden door postkoloniale machtsstructuren; vragen over de rollen van mannen en vrouwen in de Afrikaanse samenleving; vragen over het belang van taal en mondelinge verhalen, etc. Zoals de citaten van de filmmakers Ousmane Sembène en Gaston Koboré aangeven is het van groot belang dat Afrikanen hun eigen verhalen vertellen en eigen beelden produceren voor de identiteitsontwikkeling van een individu en een gemeenschap. De films die we deze maand zullen tonen zijn bedoeld als gespreksstarters en als inspiratiebronnen voor het creëren van onze eigen verhalen en beelden. Elke week wordt een film getoond die past binnen een bepaald thema waarrond we ons die week creatief zullen verdiepen aan de hand van muziek, poëzie, verhalen, beeldende kunsten, theater, literatuur, debat, gesprekken, etc.
